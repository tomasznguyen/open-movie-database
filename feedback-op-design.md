# Feedback op design

## Algemeen

Op het eerste gezicht ziet het design voor desktop er strak uit. Je ziet duidelijk filmposters en een film die gefeatured wordt in de header.

Verder is het mooi om te zien dat de kleuren uit de poster terugkomen in de teksten, knoppen en hartjes (rating).

Het gebruik van typografie is consistent. Een sans-serif voor de titels en knoppen en serif voor paragrafen.

## Feedback vanuit gebruiker

De desktopversie werkt op zich prima. Een grid met 4 posters op één rij zou net iets beter gebruik maken van de beschikbare ruimte. Het zorgt er ook voor dat ik minder hoef te scrollen om een nieuwe rij met posters te zien.

De mobiele versie werkt niet prettig. De pagina is erg lang en ik moet veel scrollen om door de lijst te browsen. Een prettiger layout zou zijn waarbij de posters kleiner zijn en de informatie naast de poster staat zoals bijvoorbeeld in de [Series Guide-app](https://cdn.teamandroid.com/wp-content/uploads/2016/02/Series-Guide-Android-6.jpg). Ook werkt de afbeelding in de header momenteel niet. Je ziet maar een fractie van de afbeelding en het is niet duidelijk wat ik zie.

Als gebruiker kan ik uit het design niet opmaken welke films ik te zien krijg als ik de pagina open. Zijn dit de nieuwste films? Zijn dit de best beoordeelde films? Is dit een door een readactie uitgelichte lijst met films? Films uit een bepaald genre? Of een totaal willekeurige lijst met films? Informatie hierover zou fijn zijn.

Als gebruiker zou ik het ook fijn vinden om invloed te hebben op de films die getoond worden. Dit zou bijvoorbeeld kunnen door een zoekveld waarmee ik zelf op zoek kan naar films. Ook een lijst met categorieën zou kunnen waarbij ik door op een categorie te klikken een lijst met films in die categorie kan opvragen. Wat ook zou werken is om op de homepage een lijst van genres te zien en per genre een lijst van films zoals op deze [Pathé-pagina](https://www.pathe.nl/films).

Een andere manier om mij invloed te geven op de getoonde lijst met films is met behulp van filters zodat ik bijvoorbeeld kan sorteren op meest recente films, best beoordeelde films enz.

Een extra leuke feature is als ik als gebruiker kan inloggen op de site en films die ik gezien heb kan toevoegen, liken en raten. Deze informatie zou dan gebruikt kunnen worden om op de homepage films te kunnen tonen die direct aansluiten bij mijn interesses en/of kijkgedrag.

## Feedback vanuit developer

Naast bovenstaande feedback heb ik aanvullend onderstaande.

Persoonlijk vind ik de paragraaf in de header niet prettig leesbaar. Dit zou door de fonttype of de tekstgrootte kunnen komen. Of dat de tekst niet goed contrasteert tegen de achtergrond.

De teksten zitten bovenop een gradient. Dit is volgens mij voor de leesbaarheid van de tekst. Stel dat een poster licht van kleur is, dan blijft de tekst voldoende contrasteren met de poster. Nu zit in het design een donkere poster waardoor de tekst er altijd goed uitziet. Ik ben benieuwd hoe dat is met een poster met lichtere kleuren. Misschien kan de tekst ook een tekstschaduw gegeven worden of kan de gradient donkerder. Ditzelfde geldt voor de hartjes.

Op mobiel mag de ruimte om de posters wat kleiner. Het is niet nodig dat de marge zo groot is.

Verder ben ik als developer benieuwd wat de designer in gedachten heeft als de filmtitels op de posters en in de header niet op één regel passen: de tekst laten doorgaan op een nieuwe regel of de titel af laten breken en eindigen met een ellipsis.

Met welke transities en animaties dien ik rekening te houden? Zoals bijvoorbeeld als een gebruiker op een button of poster klikt.

Tot slot verwacht ik meestal een menu en footer op een pagina en in dit design zie ik geen menu en footer. Uiteraard hangt dit samen met het doel van de site.
